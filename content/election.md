---
title: Stortingsvalg 2025
type: page
menu: main
---

# Velkommen til partiguiden vår 🎲

Hvem er best på barn og skjerm blant partiene på Stortinget i 2025?

![/images/stortingsvalg2025.png](/images/stortingsvalg2025.png)

Vi har laget en partiguide som viser hvordan partiene stiller seg til spørsmål om smarttelefon, sosiale medier, lærebøker, skjerm i skolen, reklame og personvern med mer. Du finner alle spørsmålene nederst. 

Vi har spurt alle partiene på Stortinget, og vurdert dem ut fra tre ting:

1. Svarene de ga på våre spørsmål
2. Om de har vist til konkrete forslag de har fremmet på Stortinget
3. Hva som står i partiprogrammene (oppsummert av [Barnevakten](https://www.barnevakten.no/partiprogrammene-2025-2029/))

Noen partier er tydelige og offensive – andre nøler eller skyver ansvaret over på foreldre.

Les vurderingene under, og støtt arbeidet for en tryggere digital oppvekst. Har du barn oppforderer vi det til å ta løftet om å vente: [løftet](https://skjermfribarndom.no/pledge/).


## Miljøpartiet De Grønne ![terningkast 6](/images/terningkast/terningkast-6.jpeg)

**Praktisk politikk (våre spørsmål):**
11 ja – 0 nei – 0 vet ikke. MDG svarte ja på alt, og viste i fritekst til forslag de har fremmet på Stortinget: flere lærebøker, reklamefrie digitale læringsressurser, forbud mot overvåkingsreklame og Dokument 8:228 S (2024–2025) om en norsk SOME-lov med redaktøransvar og strengere regulering av algoritmer. De har også tatt til orde for skjermfri småskole (1.–4. trinn), samt mer lek og praktisk læring i skolen.

**Programinnhold (Barnevakten):**
Plassert i «best i klassen». Programmet er omfattende og konkret: mobilfri skole, flere trykte bøker, styrking av skolebibliotek, sterk reduksjon av skjerm, og stopp av hjemsending av nettbrett på 1.–4. trinn. Digitale enheter skal blokkere reklame, følge personvernregler og fjerne overvåkingsbaserte løsninger. De vil ha norsk SOME-lov, 15-årsgrense på sosiale medier og streng regulering av markedsføring og overvåkingsteknologi. Minus: partiet har ikke foreslått alderskontroll på sosiale medier, noe Barnevakten mener er nødvendig.

**Helhetsinntrykk:**
MDG fremstår som offensive og helhetlige: de har levert forslag i Stortinget, har et omfattende program og markerer seg tydelig for skjermfri småskole, personvern og regulering av sosiale medier. Vi savner at 13-årsgrense for smarttelefon ikke er programfestet, selv om de sa ja på spørsmålet.

**Karakter: 6**

## Rødt ![terningkast 6](/images/terningkast/terningkast-6.jpeg)

**Praktisk politikk (våre spørsmål):**
11 ja – 0 nei – 0 vet ikke. Rødt svarte konsekvent ja på alle spørsmål og la i fritekst vekt på behovet for strengere regulering. På Stortinget har de fremmet Dokument 8:143 S (2024–2025), et representantforslag om kritisk gransking av skjermbruk i skolen, inkludert forslag om skjermfri spisepause og stopp for hjemsending av enheter på småtrinnet.

**Programinnhold (Barnevakten):**
Plassert i «best i klassen». Programmet er omfattende og reguleringsorientert: Rødt vil skjerme barn under 13 fra smarttelefon, ha en nasjonal SOME-aldersgrense, sikre skjermfri tid og matpause, si nei til én-til-én-enheter i småskolen, forby overvåkingsreklame og markedsføring mot barn, samt regulere spillavhengighet og innføre nettpornofilter. Minuset er et totalforbud mot kommersielle digitale aktører i skolen, som Barnevakten mener er lite realistisk.

**Helhetsinntrykk:**
Rødt fremstår som svært konsekvente med et stramt og reguleringsorientert program, fulgt opp med konkrete forslag i Stortinget. Minus er at enkelte tiltak fremstår krevende å gjennomføre, og at de ikke har konkretisert aldersgrensen på sosiale medier.

**Karakter: 6**


## Arbeiderpartiet ![terningkast 5](/images/terningkast/terningkast-5.jpeg)

**Praktisk politikk (våre spørsmål):**
7 ja – 0 nei – 4 vet ikke (men ett av «vet ikke»-svarene er i praksis et nei). Ap svarte ja til flere lærebøker, reklamefrie digitale læringsressurser, norsk SOME-lov, 15-årsgrense på sosiale medier, deltakelse uten smarttelefon og strengere reklamevern. De svarte «nei/vet ikke» på 13-årsgrense for smarttelefon, «vet ikke» på nasjonal utredning av aldersgrense, skjermfri spisepause og nasjonale retningslinjer for smarttelefonfrie klasser. I fritekst la de vekt på at foreldre må bestemme selv når barn får smarttelefon, men pekte også på egne initiativer: nasjonale mobilfrie retningslinjer i skolen, 415 mill. til lærebøker, kontantplikten for å sikre deltakelse uten mobil, samt forslag om norsk SOME-lov og reklameforbud i regjering.

**Programinnhold (Barnevakten):**
Plassert i «best i klassen». Programmet er tydelig på lovfestet rett til lærebøker, styrking av skolebibliotek, redusert og pedagogisk begrunnet skjermbruk, føre-var-holdning til ny teknologi og beskyttelse mot skadelig innhold. De vil ha strengere regler for sosiale medier, inkludert 15-årsgrense, og forby atferdsbasert markedsføring rettet mot barn. Barnevakten fremhever positivt at Ap legger vekt på barns rettigheter og føre-var, men peker også på at mange punkter – som beskyttelse mot skadelig innhold på skolemaskiner – fortsatt mangler gjennomføring selv etter mange år.

**Helhetsinntrykk:**
Ap er tydelige på viktige områder som sosiale medier, lærebøker og reklameforbud, men forsiktige når det gjelder nasjonal aldersgrense for smarttelefoner og retningslinjer for smarttelefonfrie klasser. De har levert flere konkrete tiltak i regjering, men overlater fortsatt mye ansvar til foreldre og skole.

**Karakter: 5**

## Kristelig Folkeparti ![terningkast 5](/images/terningkast/terningkast-5.jpeg)

**Praktisk politikk (våre spørsmål):**
6 ja – 0 nei – 5 vet ikke. Ja til bl.a. 15-årsgrense for sosiale medier, øremerkede midler til lærebøker, reklamefrie digitale læringsressurser, skjermfrie tiltak, nasjonale retningslinjer for smarttelefonfrie klasser og forbud mot overvåkingsreklame. «Vet ikke» på 13-årsgrense for smarttelefon, utredning av nasjonal grense, Vipps/mobilfri deltakelse, algoritmer i SOME og norsk SOME-lov. I fritekst viste de til forslag om generelt forbud mot overvåkingsreklame (Dok. 8:228 S 2024–2025) og understreket behov for strengere SOME-regulering. At de svarte «vet ikke» på smarttelefonforbud er interessant, siden de faktisk har programfestet en 13-årsgrense for kjøp av smarttelefon – trolig tolket de spørsmålet som et bruksforbud.

**Programinnhold (Barnevakten):**
Plassert i «best i klassen». Programmet er tydelig: 15-årsgrense for sosiale medier med verifisering, 18-årsgrense for pornonettsteder, 13-årsgrense for kjøp av smarttelefon, mobilforbud i skolen, filter mot skadelig innhold og sterkere personvernkrav. Minus: Barnevakten stiller seg spørrende til realismen i et kjøpsforbud for smarttelefoner.

**Helhetsinntrykk:**
KrF markerer seg tydelig på aldersgrenser og reklameforbud, og de har vist handling i Stortinget. Samtidig fremstår de utydelige i valgomaten med fem «vet ikke», og særlig svaret på 13-årsgrense skaper et gap mellom hva som er programfestet og hva de svarte.

**Karakter: 5**

## Sosialistisk Venstreparti ![terningkast 4](/images/terningkast/terningkast-4.jpeg)

**Praktisk politikk (våre spørsmål):**
7 ja – 1 nei – 3 vet ikke. Ja til øremerkede lærebøker, reklamefrie/personvernvennlige læringsressurser, skjermfri spisepause, mobil/Vipps-uavhengig deltakelse, brukerstyrte algoritmer, norsk SOME-lov og forbud mot overvåkingsreklame.
Vet ikke på 13-årsgrense for smarttelefon, utredning av nasjonal aldersgrense og nasjonale retningslinjer for smarttelefonfrie klasser. Nei til 15-årsgrense for sosiale medier. I fritekst viste de til barns rett til privatliv og mente aldersgrenser kan bli lite treffsikre, og at dette i stor grad er opp til foreldre.

**Programinnhold (Barnevakten):**
Plassert midt på skalaen. Tydelig på mobilforbud i skolen (når ikke pedagogisk begrunnet), flere bøker og skolebibliotek, reklamefrie/personvernvennlige verktøy og utvikling av ikke-kommersielle plattformer. Vil ha tøffere regulering av sosiale medier og forbud mot atferdsrettet reklame. Barnevakten liker retningen, men peker på at ikke-kommersielle plattformer krever stor innsats/ressurser, og at kommersielle forlag også bør kunne levere digitale læremidler.

**Helhetsinntrykk:**
SV er kritiske til Big Tech og tydelige på prinsipper som personvern, reklameforbud og kontantvern. Samtidig nøler de på flere avgjørende spørsmål: de sier nei til 15-årsgrense for sosiale medier, svarer «vet ikke» på smarttelefonalder og på retningslinjer for klasseavtaler, og programmet gir få konkrete tiltak for skolen. Begrunnelsen om at 15-åringer har rettigheter er legitim, men står svakt opp mot forskningen som viser at alderen 13–15 er den mest sårbare for sosiale medier-skader. Helhetsinntrykket er et parti som peker i riktig retning på prinsipper, men som mangler tydelige grenser og konkrete svar for barn og skole.

**Karakter: 4**

## Senterpartiet ![terningkast 4](/images/terningkast/terningkast-4.jpeg)

**Praktisk politikk (våre spørsmål):**
11 ja – 0 nei – 0 vet ikke. Sp svarte ja på samtlige spørsmål. I fritekstfeltet viste de til sitt alternative statsbudsjett, der de foreslo 1,5 mrd. til trykte lærebøker over tre år og 100 mill. til skolebibliotek. På de andre spørsmålene ga de ingen forklaringer.

**Programinnhold (Barnevakten):**
Plassert midt på treet. De erkjenner at økt skjermbruk kan ha negative konsekvenser, og vil satse på leselyst, flere papirbøker og styrking av digitale ferdigheter. De støtter en aldersgrense for SOME med digital verifisering, vil forhindre overgrep på nett og gi bedre hjelp ved mobbing og uønsket deling. Samtidig har de ikke landet på en konkret aldersgrense for SOME, og sier selv at metodevalget i skolen må overlates til lærerne.

**Helhetsinntrykk:**
Sp fremstår positive og sier ja til alt, men mangler forklaringer og tydelige grep. Pluss: satser tungt på lærebøker og bibliotek. Minus: de har ikke tatt stilling til en konkret SOME-alder og overlater mye ansvar til lærere og foreldre i stedet for å sette nasjonale rammer. Sp gir inntrykk av å ville mye, men politikken gjenspeiles verken tydelig i programmet eller i forslag  de har fremmet på Stortinget.

**Karakter: 4**


## Høyre ![terningkast 3](/images/terningkast/terningkast-3.jpeg)

**Praktisk politikk (våre spørsmål):**
7 ja – 1 nei – 3 vet ikke.  Ja til: 15-årsgrense for sosiale medier, øremerkede lærebøker, reklamefrie/personvernvennlige læringsressurser, skjermfri spisepause, deltakelse uten smarttelefon/Vipps, brukerstyring av algoritmer, forbud mot overvåkingsbasert reklame. Vet ikke til: 13-årsgrense for smarttelefon, nasjonale retningslinjer for smarttelefonfrie klasser, egen norsk SOME-lov. Nei til: å utrede nasjonal aldersgrense for kjøp/bruk av smarttelefon. I friteksten vektlegger de foreldres ansvar for smarttelefonalder; ønsker «nedenfra»-initiativer fremfor nasjonale pålegg for klasseavtaler; foretrekker internasjonal (EU/DSA) regulering fremfor særnorsk lov. Høyre var eneste parti som ba om avklaring av «algoritmefri»-kravet (gjelder personvern/ingen ekstern datadeling, ikke ufarlig lokal tilpasning), noe vi synes er bra. 

**Programinnhold (Barnevakten):**
Plassert midt på skalaen. Nevner mobilfri grunnskole (med lærers unntak), fysiske læremidler som reelt alternativ, skjerm kun ved klar læringseffekt, mer fysisk aktivitet, styrket konsentrasjon/lesing på papir. KI i skolen skal være trygg og personvernvennlig, og ikke gå utover grunnleggende ferdigheter. På SOME: 15-årsgrense med eID-verifisering, strengere internasjonal regulering, tiltak mot skadelig innhold og nettkriminalitet. Barnevakten vurderer tydeligere regler og «trygg KI» som positivt.

**Helhetsinntrykk:**
Høyre har viktige ja-svar og tydelige prinsipper om lærebøker, SOME-aldersgrense og reklamefri skole. De var også eneste parti som forsikret seg om tolkningen av spørsmålene – et tegn på seriøsitet i prosessen. Likevel skyver de flere spørsmål over på foreldre, avventer EU på sosiale medier og algoritmer, og fremstår derfor som nølende og lite offensive i praktisk politikk. Har riktige prinsipper, men for vage og lite forpliktende i gjennomføring.

**Karakter: sterk 3**


## Venstre ![terningkast 3](/images/terningkast/terningkast-3.jpeg)

**Praktisk politikk (våre spørsmål):**
6 ja – 1 nei – 4 vet ikke.
Ja til: flere lærebøker, reklamefrie/personvernvennlige læremidler, nasjonale retningslinjer for smarttelefonfrie klasser, algoritmepåvirkning, norsk SOME-lov og forbud mot overvåkingsreklame. Nei til utredning av nasjonal smarttelefongrense.
Vet ikke om barn bør vente til 13-årsgrense for smarttelefon, 15-årsgrense for SOME, skjermfri spisepause og Vipps/mobilfri deltakelse. I fritekst svarte de at alder og smarttelefonbruk bør avgjøres av den enkelte familie, ikke reguleres politisk.

**Programinnhold (Barnevakten):**
Plassert i bunn. Venstre er tydelige på personvern, algoritmetilsyn og reklameforbud, men for vage på skolens skjermbruk. De støtter lærebøker og bibliotek, men sier «skjerm skal brukes der det er riktig» – uten å gi klare nasjonale rammer.

**Helhetsinntrykk:**
Venstre er tydelige på personvern og reklameforbud, og vil ha et eget algoritmetilsyn og strengere regulering av overvåkingsbasert markedsføring. Men de nøler på de viktigste spørsmålene for barns digitale hverdag: de svarte «vet ikke» til både 13-årsgrense for smarttelefon, 15-årsgrense for sosiale medier, skjermfri spisepause og Vipps/mobilfri deltakelse. I fritekst overlater de ansvaret til familiene og lærerne, og unngår å ta et klart politisk standpunkt. Helhetsinntrykket er et parti som er tydelig på prinsipper, men som svikter i praksis ved å fraskrive seg ansvar i de mest avgjørende spørsmålene.

**Karakter: 3**

## Fremskrittspartiet ![terningkast 2](/images/terningkast/terningkast-2.jpeg)

**Praktisk politikk (våre spørsmål):**
4 ja – 6 nei – 1 vet ikke. De sa ja til 15-årsgrense for sosiale medier (med forbehold om aldersverifisering), ja til nok lærebøker, ja til reklamefrie læremidler, og ja til forbud mot overvåkingsbasert reklame. Samtidig svarte de nei til nasjonal aldersgrense for smarttelefon, nei til skjermfri spisetid, nei til nasjonale retningslinjer for smarttelefonfrie klasser, nei til norsk SOME-lov og nei deltakelse på fritiden uten krav om mobil/vipps. På 13-årsgrense for smarttelefon svarte de «vet ikke». I fritekstene vektla de foreldrenes frihet til å bestemme selv og ønsker ikke flere politiske reguleringer.

**Programinnhold (Barnevakten):**
FrP har få konkrete punkter om barns digitale hverdag i sitt program. De legger vekt på foreldres ansvar, men har ikke helhetlige forslag til regulering av skjermbruk, aldersgrenser eller digital skolehverdag.

**Helhetsinntrykk:**
FrP fremstår som partiet som minst ønsker nasjonal regulering. De legger ansvaret på foreldre og skole, sier nei til en nasjonal smarttelefongrense og flere andre viktige tiltak, og står uten en helhetlig plan for barn og skjerm. De få ja-svarene handler om 15-årsgrense for SOME (med forbehold), bøker og reklamefrie læremidler, men dette veier svakt opp mot alle nei-svarene.

**Karakter: 2**


# Spørsmålene

**Her er spørsmålene vi stilte partiene på Stortinget:**

1. Mener partiet at barn bør vente til minst 13 år før de får egen smarttelefon?
2. Vil partiet fremme eller støtte forslag om å utrede en nasjonal aldersgrense for barn knyttet til kjøp eller bruk av smarttelefon – for eksempel 13 år?
3. Støtter partiet å innføre en minimum 15-års aldersgrense for sosiale medier med algoritmestyrt innhold og reklame?
4. Vil partiet bevilge statlige øremerkede midler slik at elever på barneskolen har tilgang til nok lærebøker i sentrale fag – uten å være avhengige av skjerm?
5. Vil partiet stille krav om at digitale læringsressurser i skolen skal være reklamefrie, algoritmefrie og ivareta barns personvern?
6. Vil partiet fremme eller støtte nasjonale tiltak som sikrer barn rett til skjermfri spisepauser på barneskolen?
7. Vil partiet støtte eller fremme forslag om nasjonale retningslinjer og støtteordninger som gjør det lettere for skoler og foreldre å etablere smarttelefonfrie klasser og frivillige klasseavtaler?
8. Vil partiet fremme tiltak som gjør det mulig å delta i skole, fritid og samfunnsliv uten å være avhengig av smarttelefon eller digitale betalingstjenester som f.eks. Vipps?
9. Vil partiet støtte krav om at brukere – inkludert barn og unge – skal kunne påvirke hva algoritmer viser dem i sosiale medier?
10. Støtter partiet å innføre en egen norsk lov for regulering av sosiale medier – med tydelige regler, tilsyn og sanksjonsmuligheter?
11. Støtter partiet et forbud mot overvåkingsbasert reklame og datainnsamling rettet mot barn under 18 år?
